Vad gäller kravet på att innehållet ska vara inspelat på svenska eller på de nationella minoritetsspråken är utgångspunkten artikel 13.2 i AV-direktivet om europeiska produktioner. Av den föreslagna bestämmelsen framgår att det handlar om europeiskt producerat innehåll. Svenskt innehåll är en del av europeiskt innehåll. Därtill är svenska ett litet språk, marknaden för film och serier på svenska är begränsad och produktionskostnaderna behöver bäras av en mindre publik. Det finns därför skäl att ställa krav på att en viss del av investeringarna ska vara i innehåll som är inspelat på svenska eller på något av de nationella minoritetsspråken. De nationella minoritetsspråken är samiska, finska, meänkieli, romani chib och jiddisch. För att ta höjd för de möjligheter vad gäller olika språkversioner av en produktion som utvecklingen med AI på ett enkelt sätt kan komma att generera förtydligas att det handlar om inspelningsspråket. Kravet om att spendera minst hälften av produktionsbudgeten eller att spela in minst hälften i Sverige öppnar upp för att både lokalt producerade filmer och serier samt internationella samproduktioner kan räknas som investering i svenskt innehåll. Det tydliggörs vidare att enbart investering i ny film eller serie avses. Det innebär att det inte räcker för en leverantör att enbart fylla sin beställ-tv-tjänst med äldre material för att bli undantagen från att erlägga avgift. För att köp av visningsrättigheter ska kunna räknas in som investering får, enligt tredje stycket, filmen eller serien som visningsrättigheten gäller inte vara äldre än tre år.
